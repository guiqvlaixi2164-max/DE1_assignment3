{"source_url": "https://www.corrieredellosport.it/news/tennis/sinner/2025/02/15-138430669/sinner_e_la_vicenda_doping_tutte_le_tappe_di_una_vicenda_infinita", "detected_source_language": "it", "raw_text_excerpt": "La vicenda doping che ha visto coinvolto Jannik Sinner è finalmente giunta al termine. Purtroppo per l’azzurro l’epilogo non è stato quello sperato, vale a dire l’assoluzione, come nel caso della collega Iga Swiatek. Dopo un patteggiamento con la Wada è stato invece raggiunto l’accordo per una squalifica di 3 mesi, dal 9 febbraio al 4 maggio. Se c’è un lato positivo in questa infinita vicenda, è proprio che Sinner può lasciarsela alle spalle una volta per tutte, tornando a concentrarsi esclusivamente sul suo tennis e sulla sua carriera. Andiamo dunque a ripercorrere tutte le tappe del lunghissimo caso Clostebol, durato quasi un anno.\nTutto ha inizio il 10 marzo, quando durante il Masters 1000 di Indian Wells Jannik Sinner si sottopone a un controllo antidoping che risulta positivo. Otto giorni dopo, il 18 marzo, secondo controllo – questo dopo la sconfitta in semifinale contro Carlos Alcaraz – e seconda positività. Le quantità di Clostebol sono davvero irrisorie – 86 picogrammi per millilitro nel primo caso e 76 nel secondo – e non alterano in alcun modo le prestazioni dell’azzurro. Tanto basta però per far scattare il protocollo antidoping e dare il via a una lunghissima vicenda che inevitabilmente finirà per condizionare la stagione di Sinner, il quale si dimostra comunque davvero bravo a gestirla al meglio, come testimoniato dai risultati. Jannik e il suo entourage apprendono della positività prima del Masters 1000 di Monte-Carlo (in programma dal 7 aprile) e, in questi casi, la prima cosa da fare per provare la propria innocenza è risalire alla fonte della contaminazione. Secondo la difesa dell’azzurro, la presenza di tracce di Clostebol nelle urine di Jannik è dovuta a un massaggio senza guanti effettuato dal suo fisioterapista, Giacomo Naldi. Quest’ultimo, durante il torneo in California, si era infatti procurato un taglio al mignolo della mano sinistra e, per curarlo, aveva usato un medicinale spray contenente Clostebol, il Trofodermin. Tale medicinale era st", "cleaned_text_excerpt": "La vicenda doping che ha visto coinvolto Jannik Sinner è finalmente giunta al termine. Purtroppo per l’azzurro l’epilogo non è stato quello sperato, vale a dire l’assoluzione, come nel caso della collega Iga Swiatek. Dopo un patteggiamento con la Wada è stato invece raggiunto l’accordo per una squalifica di 3 mesi, dal 9 febbraio al 4 maggio. Se c’è un lato positivo in questa infinita vicenda, è proprio che Sinner può lasciarsela alle spalle una volta per tutte, tornando a concentrarsi esclusivamente sul suo tennis e sulla sua carriera. Andiamo dunque a ripercorrere tutte le tappe del lunghissimo caso Clostebol, durato quasi un anno.\nTutto ha inizio il 10 marzo, quando durante il Masters 1000 di Indian Wells Jannik Sinner si sottopone a un controllo antidoping che risulta positivo. Otto giorni dopo, il 18 marzo, secondo controllo – questo dopo la sconfitta in semifinale contro Carlos Alcaraz – e seconda positività. Le quantità di Clostebol sono davvero irrisorie – 86 picogrammi per millilitro nel primo caso e 76 nel secondo – e non alterano in alcun modo le prestazioni dell’azzurro. Tanto basta però per far scattare il protocollo antidoping e dare il via a una lunghissima vicenda che inevitabilmente finirà per condizionare la stagione di Sinner, il quale si dimostra comunque davvero bravo a gestirla al meglio, come testimoniato dai risultati. Jannik e il suo entourage apprendono della positività prima del Masters 1000 di Monte-Carlo (in programma dal 7 aprile) e, in questi casi, la prima cosa da fare per provare la propria innocenza è risalire alla fonte della contaminazione. Secondo la difesa dell’azzurro, la presenza di tracce di Clostebol nelle urine di Jannik è dovuta a un massaggio senza guanti effettuato dal suo fisioterapista, Giacomo Naldi. Quest’ultimo, durante il torneo in California, si era infatti procurato un taglio al mignolo della mano sinistra e, per curarlo, aveva usato un medicinale spray contenente Clostebol, il Trofodermin. Tale medicinale era st", "translated_text_excerpt": "The doping affair involving Jannik Sinner has finally come to an end. Unfortunately for the blue, the epilogue was not what was hoped for, namely the acquittal, as in the case of my colleague Iga Swiatek. After a plea deal with Wada, however, an agreement was reached for a 3-month disqualification, from February 9 to May 4. If there is a positive side to this endless story, it is precisely that Sinner can leave it behind once and for all, returning to focusing exclusively on his tennis and his career. So let's retrace all the stages of the very long Clostebol case, which lasted almost a year.\nIt all started on March 10, when Jannik Sinner underwent a positive anti-doping test during the Indian Wells Masters 1000. Eight days later, on March 18, second check — this after the semifinal defeat against Carlos Alcaraz — and second positivity. The amounts of Clostebol are really negligible - 86 picograms per milliliter in the first case and 76 in the second - and they do not alter the blue's performance in any way. But that's enough to trigger the anti-doping protocol and kick off a very long story that will inevitably end up affecting Sinner's season, who still proves to be really good at managing it in the best possible way, as evidenced by the results. Jannik and his entourage learn about the positivity before the Monte-Carlo Masters 1000 (scheduled for April 7) and, in these cases, the first thing to do to prove their innocence is to trace the source of the contamination. According to the defense of blue, the presence of traces of Clostebol in Jannik's urine is due to an ungloved massage performed by his physiotherapist, Giacomo Naldi. The latter, during the tournament in California, had in fact got a cut on the little finger of his left hand and, to treat it, he had used a spray medicine containing Clostebol, Trofodermin. This medicine had been purchased by another member of the team, Umberto Ferrara, at a pharmacy in Bologna, as proven by a receipt.\nSinner is therefo", "sentiment": {"overall_sentiment": "Neutral", "average_scores": {"Positive": 0.02729798504151404, "Negative": 0.04200729634612799, "Neutral": 0.7154626250267029, "Mixed": 0.21523209591396153}, "per_chunk": [{"Sentiment": "NEUTRAL", "SentimentScore": {"Positive": 0.04988691955804825, "Negative": 0.05696462467312813, "Neutral": 0.4649813771247864, "Mixed": 0.42816710472106934}, "ResponseMetadata": {"RequestId": "8cdce77b-0184-4801-85d0-ec25d151343b", "HTTPStatusCode": 200, "HTTPHeaders": {"x-amzn-requestid": "8cdce77b-0184-4801-85d0-ec25d151343b", "content-type": "application/x-amz-json-1.1", "content-length": "161", "date": "Wed, 03 Dec 2025 23:50:22 GMT"}, "RetryAttempts": 0}}, {"Sentiment": "NEUTRAL", "SentimentScore": {"Positive": 0.00470905052497983, "Negative": 0.027049968019127846, "Neutral": 0.9659438729286194, "Mixed": 0.0022970871068537235}, "ResponseMetadata": {"RequestId": "baf5174f-e7ab-47e3-aeec-358376666870", "HTTPStatusCode": 200, "HTTPHeaders": {"x-amzn-requestid": "baf5174f-e7ab-47e3-aeec-358376666870", "content-type": "application/x-amz-json-1.1", "content-length": "164", "date": "Wed, 03 Dec 2025 23:50:22 GMT"}, "RetryAttempts": 0}}]}, "meta": {"char_counts": {"raw": 6710, "cleaned": 6710, "translated": 6569}, "processing_time_sec": 1.1848599910736084}}