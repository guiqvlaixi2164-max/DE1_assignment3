{"source_url": "https://www.avvenire.it/agora/sport/positivo-al-doping-ma-innocente-lultima-disavventura-di-sinner_79977", "detected_source_language": "it", "raw_text_excerpt": "<\nAgorà\n<\nSport\nCondividi\nPrint\nPositivo al doping, ma innocente: l'ultima disavventura di Sinner\ndi\nDavide Re\nL'Ita: credibile l'assunzione inconsapevole avvenuta a primavera. Intanto, il campione azzurro ha vinto Cincinnati e consolida la prima posizione in classifica: «Ora penso agli Us Open»\n3 min di lettura\nAugust 19, 2024\nUsa Today Sports/Reuters | Sinner con la coppa vinta nel Cincinnati Open\nVittoria in campo e nebbie che si diradano su episodi controversi del passato, come un presunto caso di doping. «Sono felice, è stata una settimana dura - ha detto Jannik Sinner, dopo il successo nel Masters 1000 di Cincinnati, vittoria che gli permette anche di consolidare ancora di più la prima posizione in classifica -. Questa partita è stata mentalmente difficile. Entrambi venivamo da semifinali lunghe, con tanta tensione. Sono felice della mia prestazione, di come ho gestito la partita e tutta la settimana». All'Atp nel Stati Uniti, a caldo dopo la vittoria su Frances Tiafoe, il campione azzurro ricostruisce i momenti più importanti dell'incontro: «Ho avuto tanti alti e bassi questa settimana. Ora è importante recuperare ed essere pronto per New York, per lo Us Open. Spero di poter mostrare del bel tennis a Flushing Meadows». Un Sinner che in campo ha dimostrato non poco disagio - scomparsi i suoi abituali sorrisi che dispensa in ogni match - vuoi per le terribili condizioni atmosferiche (caldo torrido, pioggia e vento fortissimo), vuoi per le condizioni fisiche ancora precarie (è tornato il dolore all'anca che lo aveva fermato a maggio) e vuoi anche per una vicenda legata al doping, che per fortuna si è chiusa senza \"un nulla di fatto\".\n«Ora mi lascerò alle spalle questo periodo difficile e profondamente sfortunato», ha detto ancora il numero uno al mondo, commentando appunto la vicenda di positività al doping che lo ha coinvolto ad aprile, con un procedimento dell'agenzia antidoping del tennis che lo ha scagionato per \"assunzione inconsapevole\". «Continuerò - ha r", "cleaned_text_excerpt": "<\nAgorà\n<\nSport\nCondividi\nPrint\nPositivo al doping, ma innocente: l'ultima disavventura di Sinner\ndi\nDavide Re\nL'Ita: credibile l'assunzione inconsapevole avvenuta a primavera. Intanto, il campione azzurro ha vinto Cincinnati e consolida la prima posizione in classifica: «Ora penso agli Us Open»\n3 min di lettura\nAugust 19, 2024\nUsa Today Sports/Reuters | Sinner con la coppa vinta nel Cincinnati Open\nVittoria in campo e nebbie che si diradano su episodi controversi del passato, come un presunto caso di doping. «Sono felice, è stata una settimana dura - ha detto Jannik Sinner, dopo il successo nel Masters 1000 di Cincinnati, vittoria che gli permette anche di consolidare ancora di più la prima posizione in classifica -. Questa partita è stata mentalmente difficile. Entrambi venivamo da semifinali lunghe, con tanta tensione. Sono felice della mia prestazione, di come ho gestito la partita e tutta la settimana». All'Atp nel Stati Uniti, a caldo dopo la vittoria su Frances Tiafoe, il campione azzurro ricostruisce i momenti più importanti dell'incontro: «Ho avuto tanti alti e bassi questa settimana. Ora è importante recuperare ed essere pronto per New York, per lo Us Open. Spero di poter mostrare del bel tennis a Flushing Meadows». Un Sinner che in campo ha dimostrato non poco disagio - scomparsi i suoi abituali sorrisi che dispensa in ogni match - vuoi per le terribili condizioni atmosferiche (caldo torrido, pioggia e vento fortissimo), vuoi per le condizioni fisiche ancora precarie (è tornato il dolore all'anca che lo aveva fermato a maggio) e vuoi anche per una vicenda legata al doping, che per fortuna si è chiusa senza \"un nulla di fatto\".\n«Ora mi lascerò alle spalle questo periodo difficile e profondamente sfortunato», ha detto ancora il numero uno al mondo, commentando appunto la vicenda di positività al doping che lo ha coinvolto ad aprile, con un procedimento dell'agenzia antidoping del tennis che lo ha scagionato per \"assunzione inconsapevole\". «Continuerò - ha r", "translated_text_excerpt": "<\nAgora\n<\nSport\nShare\nPrint\nPositive for doping, but innocent: Sinner's latest misadventure\nthan\nDavide Re\nITA: the unwitting recruitment that took place in spring is credible. Meanwhile, the Italian champion has won Cincinnati and consolidates the first position in the standings: “Now I'm thinking of the US Open”\n3 min of reading\nAugust 19, 2024\nUSA Today Sports/Reuters | Sinner with the cup won in the Cincinnati Open\nVictory on the court and mists that clear up over controversial episodes of the past, such as an alleged case of doping. “I'm happy, it's been a tough week - said Jannik Sinner, after his success in the Masters 1000 in Cincinnati, a victory that also allows him to consolidate his first position in the standings -. This game was mentally difficult. We both came from long semifinals, with a lot of tension. I'm happy with my performance, with how I managed the game and the whole week.” At the ATP in the United States, warm after the victory over Frances Tiafoe, the Italian champion reconstructs the most important moments of the match: “I had so many ups and downs this week. Now it's important to recover and be ready for New York, for the US Open. I hope I can show some good tennis at Flushing Meadows.” A Sinner who showed quite a bit of discomfort on the court - after his usual smiles that he dispenses in every match have disappeared - either because of the terrible weather conditions (scorching heat, rain and very strong wind), or because of his still precarious physical conditions (the hip pain that had stopped him in May has returned) and also because of a story related to doping, which fortunately ended without “a thing done”.\n“Now I will leave behind this difficult and profoundly unfortunate period,” the number one in the world said again, commenting precisely on the doping positivity story that involved him in April, with a proceeding by the tennis anti-doping agency that exonerated him for 'unwitting recruitment'. “I will continue - he repeated - ", "sentiment": {"overall_sentiment": "Neutral", "average_scores": {"Positive": 0.07493858225643635, "Negative": 0.0371656846255064, "Neutral": 0.7803604602813721, "Mixed": 0.10753526072949171}, "per_chunk": [{"Sentiment": "NEUTRAL", "SentimentScore": {"Positive": 0.08875598758459091, "Negative": 0.043799277395009995, "Neutral": 0.8431184887886047, "Mixed": 0.024326255545020103}, "ResponseMetadata": {"RequestId": "d8ab0e18-40b1-4aac-b3ee-d94d18cde534", "HTTPStatusCode": 200, "HTTPHeaders": {"x-amzn-requestid": "d8ab0e18-40b1-4aac-b3ee-d94d18cde534", "content-type": "application/x-amz-json-1.1", "content-length": "163", "date": "Wed, 03 Dec 2025 23:50:21 GMT"}, "RetryAttempts": 0}}, {"Sentiment": "NEUTRAL", "SentimentScore": {"Positive": 0.061121176928281784, "Negative": 0.030532091856002808, "Neutral": 0.7176024317741394, "Mixed": 0.19074426591396332}, "ResponseMetadata": {"RequestId": "d0f4a8d7-af1a-490f-9978-78d6435049ab", "HTTPStatusCode": 200, "HTTPHeaders": {"x-amzn-requestid": "d0f4a8d7-af1a-490f-9978-78d6435049ab", "content-type": "application/x-amz-json-1.1", "content-length": "163", "date": "Wed, 03 Dec 2025 23:50:21 GMT"}, "RetryAttempts": 0}}]}, "meta": {"char_counts": {"raw": 6400, "cleaned": 6400, "translated": 5996}, "processing_time_sec": 1.87705659866333}}